{"data":{"wordpressPost":{"title":"Sterke kvinner i Øya-programmet","date":"2010-08-03T09:35:00.000Z","content":"<p>*Et svar på Aftenpostens artikler fra lørdag 31. juli og søndag 1. august*</p>\n<p>Over 30 % av banda på Øyafestivalens fire scener har kvinnelig frontfigur eller kvinner som sentrale medlemmer. Flere av de øvrige artistene kommer også til å ha med kvinnelige musikere eller vokalister under sine konserter. La Roux, Fucked Up, Ingeborg Selnes, Blood Command, Invasion, Marina &#038; The Diamonds, Susanne Sundfør, M.I.A., Robyn, The Black Angels, Sleepy Sun, Fool’s Gold, The Megaphonic Thrift, Serena Maneesh, Djerv, Ingrid Olava, Lucy Swann, Die Antwoord, Tune-Yards, The xx, Mhoo, Sleigh Bells, Wardruna og Lindstrøm &#038; Christabelle er navn fra årets Øya-program som vi er meget stolte av å kunne presentere, og ingen av dem er valgt ut fordi de er kvinner. De spiller på Øya fordi de er artister vi har stor tro på at kommer til å gi publikum fantastiske konsertopplevelser! Vi lever i en virkelighet hvor menn er i sterk overvekt på utøversiden, men vi mener at Øya i år viser fram mange av de mest spennende kvinnenavnene i pop og rock. At noen av de kvinnelige artistene velger å ha stort sett menn i sine backingband er noe vi selvfølgelig ikke har innflytelse over. Selv om Aftenposten mener noe annet synes vi fremdeles at det viktigste er å presentere hva artisten står for musikalsk. Vi har i mange år presentert noen av de mest aktuelle kvinnelige artistene på våre scener, flere av dem har gjort sin første norgeskonsert hos oss. Uten at vi har fintelt årets festivalplakater, føler vi oss sikre på at det ikke er mange norske rockefestivaler som kan konkurrere med oss i antall konserter med kvinnelige musikere i år. Robyn eller M.I.A. er uansett ikke booka eller valgt til headliner fordi de er kvinner. Grunnen til at Robyn og M.I.A. er to av våre beste bookinger i år, er at de er blant de mest spennende popartistene på kloden akkurat nå.</p>\n<p>En debatt om vilkår for kvinner i musikkbransjen ønsker vi velkommen, men da bør innholdet heves over det å finlese enkeltfestivalers plakat. Aftenposten velger for tredje sommer på rad å sette søkelyset på Øyafestivalen når man skal kikke på skeivheter mellom kjønnene i norsk pop og rock. Det disse tre årenes artikler har til felles, er at ingen av dem innholder uttalelser fra kvinnelige artister som føler seg oversett av norske festivaler. I år har avisa lekt seg med tallmateriale på en måte som gjør at vi får følelsen at tallene er tilpasset avisens planlagte argumentasjon. Vi synes det er underlig at denne debatten dras fram og justeres etter avisas agenda gjentatte ganger, med samme arrangør som skyteskive. Det kan da ikke være slik at vår festivalplakat er det mest hårreisende kjønnspolitiske temaet i norsk pop og rock hvert eneste år? Hadde Aftenposten vært virkelig bekymra for profileringa til kvinnelige artister, kunne de jo brukt noe av denne spalteplassen på å skrive noe meningsfylt og interessant om musikken til de fantastiske kvinnelige artistene i programmet vårt.</p>\n<p>Alle må jobbe for å legge forholdene til rette for at flere jenter i ung alder begynner med musikk, og at de underveis motiveres til å bygge en karriere ut av musikken. Det samme gjelder for å få flere kvinner inn i musikkbransjen. Motivasjon er viktigere enn kvotering. Jeg tror ikke det er mange som mener at kvinner ikke er kompetente nok.</p>\n<p>Øyafestivalen mottar hvert år en enorm mengde plater, demoer og linker til innspilt musikk. Alt dette blir lytta til og vurdert. I tillegg mener vi selv at vi har god oversikt over det som skjer på norske og internasjonale konsertscener. Av tilbud vi får fra internasjonale bookingagenter, er andelen kvinner langt lavere enn den andelen vi ender opp med i programmet. Etter vår beregning har de store bookingbyråene i Europa en kvinneandel blant sine artister på under 10%, mens andelen kvinnelige artister vi mottar demoer fra er på rundt 5%. Vi setter alltid pris på tips om nye og gamle artister som kan være aktuelle for framtidige Øyafestivaler. Dette gjelder kvinnelige og mannlige soloartister, band med kun kvinner, band med kun menn og alle mulige kombinasjoner av de to kjønna…men selvsagt er det fortsatt viktigst om vi mener musikken er bra. </p>\n<p>Vi registrerer at vi blir stempla som gutteklubb av Trænafestivalen, en festival med svært få kvinner i programmet. Øyafestivalen har kvinnelige ansatte i bookinggruppe, administrasjon og andre sentrale roller. I 2010 er 42% av de på lønningslista kvinner og i for eksempel artistavdelingen er det fire kvinner av totalt seks ansatte. Vi ønsker oss flere kvinner både på scenene og i bransjen, men tror man må lete etter mer motiverende virkemidler enn kvotering. Øyafestivalen håper og tror at flere jenter i fremtiden vil satse på musikk som medlem av band eller som soloartister, og kan garantere at de ikke vil bli møtt av oss på noen annen måte enn mannlige musikere blir. Vi er overbevist om at flere jenter i musikklivet vil gjøre bransjen og musikken bedre.</p>\n","wordpress_id":306,"translations":{"nb":{"url":"/2010/08/03/sterke-kvinner-i-%c3%b8ya-programmet/"},"en":null}}},"pageContext":{"isCreatedByStatefulCreatePages":false,"id":"24f29290-4975-590f-9b0c-3c3deaee4d9f","locale":"nb"}}