{"data":{"wordpressPost":{"title":"Håkan Hellström, Janelle Monáe, Lykke Li og Tôg til Middelalderparken","date":"16th February 2011","content":"<p>Det er fortsatt lenge igjen til programmet er ferdig og mange navn som skal på plass. Likevel må vi innrømme at Øya-programmet virkelig begynner å ta form. I ukene som kommer vil vi slippe store stjerner og spennende nykommere. Følg med!</p>\n<p><a href=\"http://www.billettservice.no/artist/oyafestivalen-billetter/301563\" target=\"_blank\">Kjøp Øya-billetter hos Billettservice</a></p>\n<p>HÅKAN HELLSTRÖM (SE)<br />\nHøsten 2010 kom Håkan Hellströms foreløpig siste album, 2 Steg Från Paradise, eksakt ti år etter debuten Känn Ingen Sorg För Mig Göteborg. Flere kritikere hadde tydeligvis klump i halsen mens de skrev sine tekster om 2 Steg Från Paradise og publikum delte begeistringa. Skiva hoppa inn på topp fem på den norske albumlista. I hjemlandet toppa den salgslista, noe de fleste andre albuma til Hellström også har gjort. I tillegg havna skiva høyt på flere norske avisers årsoppsummeringer fra fjoråret. Håkan Hellström er uten tvil en av Skandinavias beste liveartister og har fått flere priser i hjemlandet enn det er plass til på en nokså bred peishylle. Hans egne innfallsvinkel til energisk pop er inspirert av alt fra amerikansk soulrock til britisk indie. Aftenposten var en av avisene som henta fram høyeste score i anmeldelsen av 2 Steg Från Paradise og mente at Hellström denne gangen tok ”tak i alle gode sider fra sin katalog, musikalsk, tekstmessig og på arrangementssiden, og blander det hele sammen til sin kanskje aller beste samling”.</p>\n<p>I løpet av de siste 11 åra har Håkan Hellström gått fra å være Border Daniel-medlem og håpefull soloartist, til å bli det største svenske popnavnet i sin generasjon. Det virkelige gjennombruddet kom i 2000 med singelen Känn Ingen Sorg För Mig Göteborg og albumet med samme navn. Siden har han levert stødige album og solide hits hele veien. Vi håper selvsagt på å høre den første hitten i Middelalderparken, sammen med høydepunktene fra det nye albumet og kanskje Trubbel, Kom Igjen Lena, Luften Bor I Mina Steg eller Lång Lång Tid. Det er rett og slett et hav av godlåter å ta av. Håkan Hellström vil lage fest og musikkglede i store doser under sin konsert i Middelalderparken. Dette blir den første norske festivaljobben han gjør i sommer. Det bør du ikke gå glipp av.<br />\n<a href=\"http://www.hakanhellstrom.se/\" target=\"_blank\">NETTSIDE</a></p>\n<p>JANELLE MONÁE (US)<br />\nDet er deilig å ha rett! Da vi for første gang hørte Janelle Monáes bidrag til samleplata Big Boi presents… Got Purp? Vol. 2 i 2006, spisset vi ørene. Da hun signerte med Diddys Bad Boy Records og året etter fulgte opp med den ekstremt lovende EPen Metropolis: The Chase Suite, skjønte vi at vi måtte handle selv om ungjenta fra Kansas City var et ubeskrevet blad for de aller fleste. Monáes høyenergiske opptreden på Øyafestivalen, hennes første utenfor USA, ble av det legendariske slaget, en konsert det fortsatt snakkes om i publikumskretser. Da Janelle kom hit hadde hun et par titalls norske fans. Hun dro hjem med flere tusen. I sommer gjør hun en konsert i Norge og den er i Middelalderparken.</p>\n<p>Debutlangspilleren lot vente på seg i lengste laget, men innfridde til de grader da den endelig kom ut i fjor. Mesterstykket The ArchAndroid ble mottatt med unisone hyllester fra presse og lytterskare. The Guardian kåret det ambisiøse og eklektiske albumet til fjorårets beste, og det figurerte ellers velfortjent høyt oppe i øvre sjikt av de fleste oppsummeringer over 2010. I Dagbladet tok plata femteplassen, og anmelder Eirik Kydland skrev: «Dermed sitter vi igjen med ett av årets rikeste og mest fantasifulle popalbum, fra en ung artist med imponerende stemme og vågale, stormannsgale musikalske visjoner som faktisk viser seg gjennomførbare.» Singelen Tightrope briljerte samtidig på listene over årets beste låter. </p>\n<p>Man kan si veldig mye fint om Janelle Monáe og hvordan hun skiller seg fra pop- og R&#038;B-hopen, hvordan hun tør å tenke konsept, hvordan hun blander elementer fra ulike sjangrer til ytterst originalt resultat, hvordan hun har fått tøffe rockere til å nynne på Broadway-inspirerte melodier. I denne sammenhengen holder det imidlertid å slå fast at hun er helt uovertruffen live. Hun kicker ass! Helt siden forrige korsvei har vi i Øyafestivalen sett fram til den dagen vi kan ønske Monáe velkommen tilbake til Middelalderparken. I august skjer det!<br />\n<a href=\"http://www.myspace.com/janellemonae\" target=\"_blank\">MYSPACE</a></p>\n<p>LYKKE LI (SE)<br />\nEn av de mest spennende unge artistene i Skandinavia, kanskje Europa, akkurat nå er Li Lykke Timotej Zachrisson. Under navnet Lykke Li ga hun i 2008 ut albumet Youth Novels, som mottok strålende kritikker hos blant andre NME og Pitchfork. 25. februar kommer oppfølgeren Wounded Rhymes, som i likhet med debuten er produsert av Bjørn Yttling fra Peter Bjørn &#038; John.  Låtskrivingen fant sted i Los Angeles og blant artistene hun har lytta til i prosessen finner man Leonard Cohen, Velvet Underground, Bo Diddley og This Mortal Coil. </p>\n<p>Populariteten til Lykke Li har økt jevnt de siste åra og det er store forventninger til det kommende albumet. Den fantastiske singelen Get Some kom i fjor og varslet om et album som kan være blant 2011s aller sterkeste. Nylig ga hun ut nok en herlig singel, den noe mykere I Follow Rivers. Lykke Li vil nok bekrefte sin status som Skandinavias nye store elektropophåp. Hennes lett gjenkjennelige stemme og flørting med mørke uttrykk, er med på å skille henne fra mengden. Hun mener sjøl at hun har tatt store musikalske steg og at hun har modnet som artist. Du skal ikke se bort fra at NME havner på omtrent samme konklusjon som de gjorde ved utgivelsen av Youth Novels, nemlig ”Simple but sensational”. </p>\n<p>Lykke Li er absolutt en fengslende, nærmest mystisk, liveartist. Hennes kommende konsert på Rockefeller er utsolgt, før det nye albumet er i salg. Vi tror noe stort er på gang og kan friste med hennes eneste festivalopptreden i Norge i 2011. I Middelalderparken vil du bli dratt inn i hennes kjølige og pirrende musikalske landskap, hvor poprefrenger smelter sammen med tøff elektronika og elementer av soul. Vi gleder oss til august allerede.<br />\n<a href=\"http://www.myspace.com/lykkeli\" target=\"_blank\">MYSPACE</a></p>\n<p>TÔG<br />\nBandet Tôg, egentlig fra Stavanger, nå basert i Oslo, lar seg inspirere av skrekkfilmmusikk, spaghettiwestern, klosterlitteratur, 60-tallssoul, sigøynermusikk, elektronika, tekno og garasjerock. Høres kanskje sært ut i utgangspunktet, men det som kommer ut på andre sida av kverna er popmusikk av ypperste og mest fengende merke. Singelen Sansen, om den evige runddansen når man og kvinne møtes, herjet på radio i fjor. Og det er mer der den kom fra. </p>\n<p>Tôg uttales ”tok” og betyr dust på stavangersk. Frontfigur Lars Christian Olsen er ikke redd for å innrømme at det er han som er tôgen, og heller ikke for å proklamere sin kristne tro eller forklare at det ligger et moralsk imperativ bak bandets tekster. «Eg prøve å peka på ein del ting eg oppleve som problematiske med koss me leve livene våre, og ikje minst med koss eg har levd mitt liv så langt», sa Olsen til Fan Fanzine da han ble intervjuet i fjor sommer, på stavangersk. </p>\n<p>Nylig ble bandets tredje singel sluppet. Vi skal spare oss for et billig ordspill, men Pusten fra tar opp tråden der Sansen slapp, med catchy vers og dobbelt så catchy refreng. Olsen og resten av sjumannsbandet Tôg slipper debutalbumet Drøm i begynnelsen av mai og spiller på Øyafestivalen i august. Men aller først i kalenderen står tre konserter på by:Larm denne helgen.<br />\n<a href=\"http://www.myspace.com/togstavanger\" target=\"_blank\">MYSPACE</a></p>\n","wordpress_id":199,"translations":{"nb":{"url":"/2011/02/16/hakan-hellstrom-janelle-monae-lykke-li-og-tog-til-middelalderparken/"},"en":null}}},"pageContext":{"isCreatedByStatefulCreatePages":false,"id":"543f9879-d7d5-5d71-af90-b12c467a0e33","locale":"nb"}}